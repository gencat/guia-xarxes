# 2. La Generalitat a les xarxes

La Generalitat de Catalunya té una presència activa a les xarxes socials des de 2009. Durant aquest temps ha consolidat una relació amb la ciutadania a través dels canals digitals. Des de 200 perfils en el conjunt de la institució, es manté una relació especialitzada amb el ciutadà. 

## 2.1. Principis

A l'hora d'interaccionar amb la ciutadania, cal fer-ho sempre amb un to d'acord amb els valors compartits de la Generalitat i tots els seus professionals:
 
- **Col•laboració (participació en accions ciutadanes)**: promoure i participar en espais de col•laboració és la clau per crear comunitats que aportin un valor a la Xarxa. Participar en accions ciutadanes com si fossin pròpies, a més de fomentar la participació de la resta de la ciutadania.  
- **Obertura i transparència**: cal mostrar tal com és l’organització, amb naturalitat i amb voluntat de servei.  
- **Interdependència (coresponsabilitat)**: saber qui es representa i cap a qui, com i on relacionar-se. S’han de tenir en compte les normes de netiqueta pròpies de cada un dels espais.  
- **Compartir (coneixement obert)**: amb un nou enfocament de la propietat intel•lectual, per crear les condicions necessàries perquè ciutadania, empreses i altres organitzacions puguin generar riquesa amb les dades i els continguts elaborats per l’Administració.  
- **Integritat (servei públic)**: la comunicació i atenció a través de les xarxes socials ha de ser tan eficaç o més del que ho és la presencial. Al mateix temps, ha de ser més eficient i donar més resultats procurant no créixer en recursos. Convé mostrar en tot moment una predisposició a escoltar i ajudar a la ciutadania, en tot el que sigui possible, i oferir solucions als dubtes i consultes.  
- **Accessibilitat**: vetllar per unes xarxes socials inclusives on les persones usuàries puguin accedir als missatges que es transmeten.  

El to amb què es conversa ha de ser sempre proper i cordial. La comunicació en les diferents xarxes socials on la Generalitat és present sempre és cap a la ciutadania. Per tant, s’ha d’intentar escoltar les persones i donar respostes adequades a les seves necessitats, perquè els usuaris d’aquests espais sentin que la presència de la Generalitat no és intrusiva i que es participa en la seva conversa d’igual a igual.

Quan s’és a les xarxes socials, s’ha de tenir present que s’entra en un terreny propi de la ciutadania. I aquí cada usuari té la seva opinió, que no sempre s’ha de compartir, però sí respectar. La presència de la Generalitat no té com a objectiu fer canviar aquestes opinions, ni imposar-ne d’altres; tan sols es pretén compartir, escoltar i conversar amb la ciutadania en el seu espai.

Com a principi general, des dels perfils corporatius no es poden emetre opinions personals i la línia editorial ha de coincidir amb l'estratègia de comunicació. En la redacció de continguts a les xarxes socials, blogs i entorns web cal usar el to adequat a la institució pública que l’emet. Així mateix, la redacció ha de ser lingüísticament correcta, sense errors ortogràfics ni lèxics. S’han de revisar els textos que es volen publicar amb l’ajuda, si escau, de recursos lingüístics (diccionaris, manuals d’ortografia, llibres d’estil, etc.).


## 2.2. Consells i recomanacions d’ús per al personal de la Generalitat 

Les xarxes socials ofereixen un nombre il•limitat de possibilitats de les quals les persones que treballen a la Generalitat poden gaudir de manera responsable. Fins i tot quan interaccionen des dels seus perfils personals a les xarxes socials, com que són membres de la institució, han de tenir en compte una sèrie de recomanacions per garantir-ne un bon ús.  

Les opinions que s’emeten en qualsevol perfil de xarxa social són de caire personal i en cap cas extrapolables a l’organització. L’empleat o empleada té dret a expressar lliurement les seves opinions o punts de vista sobre qualsevol tema que cregui oportú, tenint present que qualsevol activitat a la Xarxa queda enregistrada indefinidament i és accessible per a tots els usuaris.  

En general, per evitar possibles conflictes amb el servei que s’ofereix, es recomanen un seguit d’accions:  

- Qualsevol treballador de la Generalitat, amb presència a les xarxes socials, pot expressar aquesta condició lliurement.  
- Cal usar el correu electrònic no corporatiu per registrar comptes personals a qualsevol pàgina externa a la Generalitat, ja que aquesta informació pot ser mal interpretada o utilitzada per a fins no desitjats.  
- S’ha d’evitar participar en accions o moviments que puguin suscitar una degeneració de la reputació de l’organisme de la Generalitat en el qual es presta serveis.  
- Es recomana actuar de forma transparent i respectant la legislació. Per a aquelles actuacions personals vinculades amb l’àmbit professional, cal recordar que la normativa lingüística recalca la responsabilitat del funcionariat en la normalització lingüística del català en tots els seus àmbits d’actuació.  
- No s’han de publicar comentaris despectius ni ofensius a internet.  
- Si s’usen les xarxes socials durant la jornada laboral, cal fer-ne un bon ús i sempre orientat a aconseguir una millora del servei que s’ofereix.  

### Ús de comptes personals per a informacions, opinions i continguts relacionats amb l’activitat professional

Cada cop és més habitual l’ús de comptes personals per difondre informacions i tot tipus de continguts relacionats amb l’activitat professional pròpia. Un ús correcte d’aquest recurs pot representar una bona oportunitat per bastir una estratègia d’enfortiment de la marca de l’organització reforçant i promovent la imatge pública de l’Administració de la Generalitat de Catalunya. 

Per assolir aquest objectiu: 

- Els continguts rellevants de caire professional publicats des dels perfils personals s’han de difondre originàriament des dels comptes institucionals pels professionals de la Generalitat que tenen assignada específicament aquesta tasca. D’aquesta manera, el compte institucional esdevé la font primera d’informacions d’una unitat o institució determinada, es potencia la marca institucional i es posa de relleu el bon nivell de compromís entre el professional i l’organització.  
- Les persones que formen part de l’Administració de la Generalitat no han de fer difusió d’informació ni documents als quals han tingut accés en virtut del lloc de treball que ocupen. La publicació d’informacions o continguts de la Generalitat des de perfils personals de les persones que hi treballen es regeix pels mateixos criteris aplicables a la resta de la ciutadania. És a dir:  
	- Es pot difondre informació sol•licitada prèviament a la Generalitat de Catalunya en exercici del dret d’accés que la Llei reconeix a qualsevol ciutadà.  
	- Es pot difondre informació que la Generalitat ha publicat abans per mitjà de qualsevol dels seus canals o perfils oficials o en compliment de les obligacions de publicitat activa. En definitiva, ocupar un lloc de treball amb accés directe a informació, documents o dades no atorga un privilegi especial i no permet difondre’ls directament, encara que puguin ser de lliure accés per part de qualsevol ciutadà.  
- Els perfils personals que comuniquin informacions o documents procedents de repositoris o d’altres sistemes d’informació de la Generalitat de Catalunya han de citar o fer d’alguna manera evident la font i han de respectar les condicions d'ús establertes d’origen. Especialment en tot el que fa referència al respecte als drets de propietat intel•lectual, el dret a l'honor, la intimitat i la pròpia imatge i la protecció de les dades personals. I encara de manera més accentuada en el cas de continguts que facin referència als col•lectius més vulnerables.  

### Recomanacions per als alts càrrecs

A més de les observacions generals per al personal de la Generalitat, els alts càrrecs han de tenir en compte:  

- Cal mantenir una presència activa a les xarxes socials per mitjà de canals personals, no corporatius. Ara bé, a la biografia del perfil, es pot informar del càrrec que s'ocupa i de l'organisme del qual es forma part.  
- Als perfils corporatius no s'hi han de publicar comentaris personals, ja que els perfils corporatius responen a altres finalitats i no tenen per objectiu reflectir-hi l'activitat dels alts càrrecs.  
- En canvi, quan es consideri oportú, és una bona pràctica citar els perfils personals dels alts càrrecs (@nomusuari) des dels perfils corporatius.  

## 2.3. Consells i recomanacions de seguretat

La ciberseguretat és un tema important, cal actuar amb responsabilitat per reduir el risc i practicar amb l'exemple. Recordem que l'error humà és la principal causa d'atacs.

- Mantenir els sistemes operatius i programes actualitzats a la darrera versió.
- Protegir els dispositius amb contrasenya i amb bloqueig automàtic. És recomanable xifrar la informació dels dispositius.
- Utilitzar les aplicacions oficials descarregades directament dels mercats d'aplicacions.
- Utilitzar contrasenyes complexes, renovar-les de manera periòdica i utilitzar una contrasenya única per a cada servei. Es recomana utilitzar gestors de contrasenyes com el [KeePass](https://keepass.info/). Activar el segon factor d'autenticació sempre que sigui possible.
- Evitar vincular els perfils de xarxes socials a altres aplicacions que no siguin les oficials per editar els continguts.
- Prioritzar la connexió pròpia (3G/4G) i evitar xarxes de tercers, especialment xarxes wifi desconegudes.


