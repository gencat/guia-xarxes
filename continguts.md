# 6. Generar continguts rellevants

Les xarxes socials exigeixen continguts especials de qualitat. S'ha d'aportar un valor a la ciutadania i no limitar-se a publicar el titular i l'enllaç a les notes de premsa. Per generar continguts rellevants per a la ciutadania, cal dedicar-hi temps i recursos.

El tipus de contingut rellevant és diferent per a cada departament, servei o marca i fins i tot serà diferent segons la temàtica del contingut. Per això, és difícil extrapolar unes pautes generals que funcionin a tots els perfils de la Generalitat. Es recomana provar diferents estratègies de continguts i mesurar-ne l'efectivitat.

El mòbil és el principal dispositiu des d'on la ciutadania consulta els continguts publicats a xarxes. Cal tenir en compte les singularitats del mitjà i adaptar-hi tots els continguts que es publiquin.

## 6.1. Tipus de continguts

- Incorporar dinàmiques comunicatives a determinats perfils que hi escaiguin més, com ara la foto del dia o la previsió del temps, en perfils de caire més proactiu. Aquestes informacions poden anar acompanyades d’una etiqueta ideada per a l’ocasió. L'etiqueta no ha de tenir més de 12 caràcters i es pot anar repetint cada dia.

![ Continguts rellevants](/assets/img/6_cnt_1.png)

- Acompanyar les publicacions d'imatges d'impacte. Cal que estiguin optimitzades a les dimensions de cada eina. A Twitter es recomanen imatges de 404 px x 220 px i per a Facebook de 403 px x 403 px.

![ Continguts rellevants](/assets/img/6_cnt_2.png)

- Publicar prèviament en els repositoris corresponents (Youtube, Flickr, Slideshare) el material gràfic propi de les publicacions (vídeos, imatges, gràfics o presentacions).

![ Continguts rellevants](/assets/img/6_cnt_3.png)

- Utilitzar un lector d'RSS per centralitzar de manera més eficient la lectura de nous continguts que puguin ser compartits.

- Elaborar continguts de qualitat abans, durant i després dels actes. Els actes són una gran font de continguts. És interessant elaborar continguts de qualitat abans, durant i després de l'acte. Si hi intervenen persones externes, cal citar-ne correctament els seus perfils a les xarxes socials ja que són de gran ajut per aconseguir més difusió.

- Cal llegir i validar el contingut abans de ser compartit als perfils oficials. Es poden publicar continguts generats per altres sempre que se n'hagi validat la vigència.

- Aprofitar les tendències de l'actualitat per fer aflorar continguts propis d'arxiu que hi tinguin relació.

![ Continguts rellevants](/assets/img/6_cnt_7.png)

## 6.2. Redacció

Pautes per redactar continguts:

- Evitar textos massa llargs.

- Presentar la informació com una seqüència d’accions: abans-després / problema-solució / informació d’interès-desig-acció / servei-història, benefici o raó-solució o acció.

- Cal seguir l’ordre natural de la frase i en format actiu a l’hora d’escriure a les xarxes socials.

![ Continguts rellevants](/assets/img/6_cnt_4.png)

- Informació clara, concisa, persuasiva i creïble. També útil, urgent, única, ultraespecífica.

- Fer ús del relat de marca (*storytelling*) en les publicacions, és a dir, recrear històries que il•lustrin la informació o el missatge que es vol transmetre per aconseguir l’atenció dels usuaris. Aquest estil de redacció s’ha de correspondre amb un rol més actiu de la persona seguidora de la pàgina, tendint a fer que se’n senti partícip en tot moment. Aquest nivell d’implicació amb l’usuari varia segons la xarxa social de què es tracti.

![ Continguts rellevants](/assets/img/6_cnt_8.png)

- Usar etiquetes curtes i si és possible que ja s'estiguin utilitzant. Quan sigui imprescindible, usar noves etiquetes, com les emprades per a jornades específiques de certa transcendència o algun tipus de primícia. Han de tenir com a màxim 12 caràcters per fer més fàcil de recordar-la i d’encabir-la dins l’espai limitat d’un tuit.

- Tenir molta cura de redactar sense faltes d'ortografia. És important que la Generalitat de Catalunya escrigui correctament els missatges que publica. En cas de cometre una errada ortogràfica no cal esborrar el missatge. Es pot publicar un nou missatge amb la redacció correcte i, si escau, explicar la causa de l'error.

- Utilitzar l'opció de Twitter que permet enllaçar missatges a través de la resposta. És una tècnica molt útil si es volen publicar missatges de més de 140 caràcters o es vol fer referència a continguts que s'han publicat prèviament. El nou missatge sortirà a la cronologia sota el missatge al qual s'ha enllaçat en ordre cronològic.

![ Continguts rellevants](/assets/img/6_cnt_9.png)

## 6.3. Calendari editorial

Aspectes a tenir en compte en l'editorialització de continguts:

- Planificació a un mes vista dels continguts que es publicaran als diferents canals. En aquesta planificació han de participar totes les persones que gestionaran els perfils.

- Canals interns d'informació perquè qualsevol persona de la unitat pugui suggerir continguts de publicació. Els gestors del perfil seran els encarregats de validar i publicar els continguts si ho troben convenient.

- Creació d'un arxiu amb continguts atemporals per publicar quan no hi hagi continguts d'actualitat.

- Ús dels informes de seguiment que facilita la DGAC per conèixer els millors dies i hores per publicar. És important identificar les franges de màxim interès en la temàtica del perfil, ja que és diferent per a cada unitat. Hi ha franges de més interès per cada tipus de contingut. Per exemple, els continguts recurrents és important que sempre es publiquin a la mateixa hora.

- La publicació programada és una bona eina però s'ha de tenir un control del que es publicarà i la possibilitat d'accedir a modificar-la. Cal anar amb compte perquè un missatge programat en segons quin context pot ser l'origen d'una crisi.

## 6.4. Freqüència de publicació

L'atenció de la ciutadania pren cada vegada més rellevància. La informació que arriba al llarg d'un dia creix any rere any, per això cal intentar racionalitzar els missatges a publicar.

S'ha observat com un major espai temporal entre missatges publicats repercuteix positivament en la visibilitat. Es recomana espaiar els missatges a les diferents plataformes i publicar de manera pausada. La freqüència de publicació òptima per a cada xarxa depèn del tipus de contingut i, evidentment, en casos de directe i d'emergències, està justificat publicar missatges en intervals temporals més ajustats.

Com a recomanació general s'aconsella publicar mensualment uns 150 tuits i unes 50 publicacions a Facebook. D'altra banda, també es recomana una publicació mínima regular.

## 6.5. Ús d'emoticones i emojis

Actualment les emoticones i els emojis són de gran utilitat per comunicar de manera gràfica idees i conceptes. L'ús i acceptació ha incrementat amb l'augment dels dispositius mòbils com a principal eina de comunicació ciutadana. 

Els missatges han de ser senzills, curts i visuals, adaptats al context d'ús. Convé evitar l'ús de fórmules pròpies d'un registre molt col•loquial, sense emfasitzar, ni escriure amb majúscules. És clau que el missatge sigui clar i atractiu, fent ús de recursos lingüístics, acompanyant-los d'imatges i, aprofitant la galeria que ofereix Telegram, incorporant emoticones que afegeixen un to desenfadat que connecta amb la part més emocional. Les emoticones actuen com a complement del text però no el substitueixen.  

![ Continguts rellevants](/assets/img/6_cnt_10.png)

## 6.6.  Retransmissió de vídeo en directe

Hi ha diferents opcions per retransmetre vídeo en directe. Les xarxes socials integren aquesta funció entre les seves funcionalitats, de manera senzilla i només amb un dispositiu mòbil es pot començar emetre vídeo en directe.  

Abans de començar una retransmissió de vídeo en directe cal que l'anunciem i informem de l'enllaç des d'on seguir-la entre els nostres seguidors. A més es recomana fomentar l'ús d'etiquetes relacionades amb l'emissió per tal de fomentar la participació ciutadana i augmentar-ne la difusió.  

### Les plataformes recomanades per emetre vídeo en directe són:

- Youtube, permet emetre vídeos en directe i publicar-los al canal una vegada hem acata l'emissió.  
- Periscope, per començar emetre només cal instal•lar l'aplicació en un dispositiu on hi hagi el perfil corporatiu de Twitter configurat. Una vegada accedim a l'aplicació emetre és tant senzill com clicar un botó.  
- Facebook, aprofitant l'audiència de la pàgina podem publicar una nova publicació amb un vídeo en directe.  

### Consideracions a tenir en compte: 

- Tot i que emetre vídeo en directe és tècnicament senzill, es recomana considerar els recursos i necessitats de l'emissió.  
- La càmera del dispositiu d'enregistrament (principalment el mòbil) és rellevant per la qualitat del contingut audiovisual.  
- Si l'emissió és llarga cal disposar d'un trípode.  
- Si es desitja emetre de manera més professional o afegir efectes es recomana utilitzar OBS (programari de codi obert i gratuït) [OBS](https://obsproject.com).  

