# 8. Seguiment i avaluació

## Analítica a les xarxes socials

Mesurar l’activitat que es duu a terme a la Xarxa és sempre important per conèixer l’evolució dels esforços dedicats a aquesta tasca. En el món de les xarxes, que és tan canviant, les mètriques són necessàries per poder fer un seguiment del que s’hi fa i avaluar i mesurar quin impacte té, en aquest cas, la presència de l’Administració en aquest entorn i quins beneficis aporta a la ciutadania.

## Recollida de dades

La  DGACD és l’òrgan encarregat de recollir de forma centralitzada les mètriques de tots els comptes oficials de la Generalitat de Catalunya. Totes aquestes dades s’obtenen directament des de les diferents plataformes socials.

Aquesta recollida centralitzada serveix per estandarditzar els valors i assegurar que siguin comuns a tots els comptes. Es procura, sempre que sigui possible, fer-ho de manera automatitzada mitjançant les interfícies de programació d’aplicacions (*application programming interface*, API) i els agregadors (*feeds*) de les diferents xarxes socials.

## Informes

La DGACD facilita regularment informes de seguiment a la persona responsable de cada perfil corporatiu. Aquests informes personalitzats s'envien a través d'una carpeta compartida. La persona responsable és l'encarregada de fer arribar l'informe a la resta d'editors del perfil per millorar-ne l'activitat.

La finalitat és agrupar les dades i presentar-les en diferents informes perquè sigui fàcil de rendir comptes amb els màxims responsables de la unitat.

A més d'aquests informes, cada mes també es faciliten les dades en cru perquè totes les unitats que ho vulguin puguin elaborar els seus indicadors i informes.

### Fitxa mensual

Cada mes s'envia la fitxa resum de l'activitat a Twitter i una altra per a Facebook. En aquesta fitxa hi ha un resum de l'activitat durant el mes anterior i una evolució dels principals indicadors per cada una de les xarxes socials.

Pel que fa als continguts, hi apareixen els que més s'han compartit durant els darrers mesos. Això ajuda a veure en perspectiva quins funcionen millor per a cada una de les xarxes.

//IMG_8_metriques_1


També es capturen dades de perfils similars a cada un dels que formen part de la solució coporativa per poder contextualitzar-ne els indicadors. Aquests perfils els proposa la persona responsable de cada compte a la DGACD a l'inici de tot el procés.

La comparació de les dades ajuda a valorar l'activitat i alhora obliga a estar atents a l'activitat d'altres perfils i aprendre dels encerts.

### Informe d'audiència detallat

//IMG_8_metriques_2

L'objectiu d'aquest document és facilitar una perspectiva del perfil als seus responsables. Aquest informe s'envia cada tres mesos per oferir un resum de la situació més ampli.

Es divideix en tres apartats:

- **Continguts** (tuits, retuits i mencions). Hi ha els continguts que han tingut més acceptació. Conté un arxiu amb els principals continguts i l'evolució de la difusió dels continguts segons el dia de la setmana, l'hora i fins i tot el mes en què es publica el missatge. Aquests gràfics ajuden a elaborar la planificació trimestral de continguts i a revisar la dels darrers mesos.

- **Audiència** (seguidors). Permet conèixer amb més detall informació dels usuaris que s'han subscrit al canal. Hi ha les llistes dels principals usuaris que s'han donat d'alta o de baixa en un perfil durant l'últim període. També l'evolució de la dimensió de l'audiència i algunes característiques, com per exemple el nombre d'usuaris actius, els que han publicat almenys cinc missatges o la distribució de seguidors en percentils.

- **Comunitat** (usuaris participatius). De la mateixa manera que no tots els usuaris que segueixen un perfil hi interactuen, tampoc no tots els usuaris que hi interactuen el segueixen. És per això que també és interessant conèixer quins són els usuaris amb qui més es conversa. També s'ordenen segons el nombre i tipus d'interaccions.

//IMG_8_metriques_3

### Informe resum sobre etiquetes

Aquest informe ofereix informació detallada relacionada amb una o un conjunt d'etiquetes de Twitter. És especialment útil quan ha ocorregut un esdeveniment i se'n vol analitzar la conversa generada a Twitter.

La generació d'aquests informes és de caire excepcional i és la DGACD la que en decideix la necessitat. Aquest informe pot ser útil en campanyes de comunicació, rodes de premsa o per a casos d'emergències.

Les dades que es capturen per a l'elaboració de l'informe són les que es poden obtenir públicament des de l'API de Twitter. En cap cas no es relacionen amb dades personals dels emissors dels missatges.

//IMG_8_metriques_4

L'informe ajuda a millorar la comunicació per a futures ocasions ja que és una eina que permet analitzar a posteriori algunes dades que passen desaparcebudes amb la voràgine del temps real. Entre altres aspectes, mostra l'evolució temporal en la publicació de missatges, els tuits més retuitejats i les persones que més missatges han enviat amb l'etiqueta.

També serveix per comparar el volum de missatges en diferents situacions, per exemple el nombre de missatges que s'han publicat amb l'etiqueta #SantJordi en els darrers anys.


## Control i seguiment

La DGACD fa un seguiment individualitzat de cada un dels perfils oficials de la Generalitat a les xarxes socials per garantir un servei de qualitat.

Aquest control es du a terme a partir de dades d’activitat extretes directament de les API de les plataformes socials. Mitjançant el tractament objectiu d’aquetes dades s’estudia i es valora el servei que dóna cada un dels perfils actius a les xarxes socials.

Quan la DGACD creu que l’activitat i qualitat del servei d’un compte és millorable, es reuneix amb els seus gestors per valorar conjuntament possibles accions a fer. Fins i tot, si es creu adient, tancar un compte.

## La clau, l’avaluació de l’impacte

Un cop recollides totes aquestes dades i extrets els indicadors que interessin, caldrà relacionar-les amb les dades d’altres canals (web, telèfon, correu electrònic...) per poder comparar l’impacte que tenen unes i altres. Per últim, seria interessant poder relacionar el conjunt de dades amb els objectius de treball de l’organització i així veure si s’han complert. A més, la informació obtinguda ajudaria, per exemple, a fer previsions d’actuacions i a planificar campanyes futures.

Al capdavall, l’avaluació a l’Administració ha de servir per identificar les polítiques públiques que funcionen, conèixer-ne l’impacte i saber en quina mesura l’impacte és atribuïble al problema mateix o a la intervenció de l’Administració pública. Per posar un exemple conegut, per avaluar certes polítiques d'incentivació de la innovació a través d'ajuts, es podria tenir en compte el nombre de patents industrials donades d'alta en un determinat període. A més de la intervenció pública, hi intervenen altres variables que compliquen l’avaluació (evolució de l’economia i la societat, l’alfabetització digital de la ciutadania, programes i lleis vigents, etc.). Per això, en moltes ocasions, per avaluar adequadament, s'estarà posant en relació els resultats de la intervenció pública amb la situació del que hauria ocorregut si no hagués tingut lloc l’esmentada intervenció.

//IMG_8_metriques_5
